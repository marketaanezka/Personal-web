---
title: Vše, co jste chtěli na pohovoru zjistit, ale báli jste se zeptat. Část 1.
date: 1702287824
description: Otázky které vás na pohovoru nejvíc zajímají, ale nevíte, jak se vhodně zeptat. Zjistěte, jak na to!
readingtime: 5 minut
thumbnailUrl: 'https://images.unsplash.com/photo-1565688534245-05d6b5be184a?q=80&w=970&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D'
tags: ['interview', 'learning']
---
<div className="mdx-space--md"></div>
Pracovní pohovor bývá ošemetná konverzace. Obě strany mají řadu očekávání a oťukávají se v naději, že tohle je “to ono”.     

Junioři v IT mívají obzvlášť pocit, že jsou v nevýhodné situaci a že si nesmí moc vyskakovat. Proto se na pohovorech radši moc neptají, a když, tak ne na ty nepříjemné otázky. Přitom právě u začátečníků v IT (ale nejen u nich) je zásadní, aby si opravdu dovedli představit, jak bude práce na dané pozici vypadat a co se od nich očekává. 
<div className="mdx-space--sm"></div>
Následujících otázky jsou návod, jak jednotlivá témata na pohovoru otevřít. Vyberte si, co vás opravdu zajímá, nemusíte všechny vypálit hned za sebou jako při policejním výslechu. **Nechte hovor plynout a možná se řada z otázek odpoví přirozeně. Pokud si ale na konci pohovoru stále nejste něčím jistí, nebojte se taktně a profesionálně zeptat.** 

{/* <MdxLink url=""></MdxLink> */}
<div className="mdx-space--md"></div>
<img src="https://images.unsplash.com/photo-1573497491208-6b1acb260507?q=80&w=970&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D" alt="two professional women negotiating IT salary"/>
<div className="mdx-space--md"></div>
Pohovory probíhají v několika kolech, v různých formátech, s různými lidmi. Vyberte si nejvhodnější moment a osobu, kterou se na otázky zeptat, něco je lepší řešit s náborářem (HR), něco zase třeba s potenciálním přímým nadřízeným.  

## Jak probíhá pohovorový proces?

Pokud dostanete reakci na životopis, už od prvního kontaktu se můžete ptát, jak v dané firmě probíhá náborový proces. Kolik je kol pohovoru, jestli bývá test nebo praktická ukázka, jak dlouho se očekává, že to bude celé trvat (v ideálním případě). 

## Jak se mám připravit na další kolo pohovoru?

Pokud jste dostali pozvání na další kolo pohovoru - gratuluji! Využijte příležitosti a **zeptejte se na detaily, jak to bude probíhat: s kým se přesně setkáte, jaká je jejich role v týmu, co se bude probírat, jak se můžete připravit, jestli si brát s sebou notebook, nebo mít nachystanou nějakou ukázku své práce.** Pokud jdete na osobní setkání, zeptejte si na dresscode. Nechcete přijít over- nebo underdressed (ano, viděla jsem kandidáta v parádním obleku i s kapesníčkem, který dorazil do startupu plného bosých lidí a pobíhajících psů). 

## Jak tato pozice vznikla?

V IT se často nabírá průběžně, lidi jsou stále potřeba a týmy se rozrůstají. I tak není od věci se zeptat, proč firma někoho hledá zrovna na tuto pozici - jde o náhradu za někoho, proč ten odešel (šel do jiné firmy, nebo na jinou pozici), po jak dlouhé době odešel? Nebo jde o tvorbu nového týmu na nový projekt? 

## Jak dlouho už probíhá náborový proces?

Zajímavým indikátorem může být i informace, jak dlouho už někoho na pozici hledají. Je možné, že právě začali, v tom případě může proces trvat několik týdnů i déle. Nebo jsou už nějací kandidáti ve finálních kolech a v následujících dnech může padnout nabídka? Je dobré toto vědět, protože podle toho můžete navigovat i ostatní procesy, které máte rozjednané. 

Pokud zjistíte, že se na pozici hledá už více než 6 měsíců, zkuste se zeptat proč. Můžete i zjistit, jestli třeba někdo neodešel ve zkušební lhůtě. 

## Jak rychle potřebujete, aby člověk nastoupil?

Podobně jako u předchozí otázky zjišťujete, jak moc se na nástup nového člověka spěchá. Zeptejte se, jestli není problém i několik měsíců počkat nebo hledají někoho na projekt urgentně. Pokud máte před sebou výpovědní lhůtu nebo jiné osobní důvody proč nemůžete začít hned, je třeba vyložit karty na stůl. 

## Co vás na mém životopisu zaujalo?

Tato otázka nemusí znít vůbec samolibě. Můžete ji formulovat tak, že sbíráte feedback na své portfolio a životopis a rádi byste věděli, co zaujme a co byste mohli vylepšit. Odpověď na tuto otázku vám také prozradí dost o tom, koho vlastně firma hledá. 

## Jaké jsou pro vás red flags u kandidátů?

Toto nemusí být otázka pro všechny situace, ale občas se rozhovor stočí takovým směrem, že bude vhodné se na toto zeptat. Zjistíte, co je pro firmu důležité, koho určitě nechtějí a čeho si naopak váží. Nebo třeba uslyšíte vtipnou historku a vytvoříte odlehčenou atmosféru. Samozřejmě vše by mělo být v profesionální rovině, pokud uslyšíte nějaké zlé pomluvy, držte se radši dál. 

## Kdy mám čekat informace o dalších krocích?

Už jste na konci pohovoru a víte, že následují ještě další kola? Nebojte si vyžádat přesný časový rámec, kdy vám dá firma vědět. **Pokud řeknou jen, že “se ozvou”, klidně se doptejte, do kdy máte kontakt očekávat. Ideálně přesné datum (příští středa, do konce tohoto týdne,…).** Budete totiž tak vědět, kdy se můžete sami připomenout. Nebudete vypadat  jako nedočkavci, ani nebudete muset čekat celé týdny, jestli na vás nezapomněli.  

<Quote>Pokud budete přesně vědět, kdy se má firma ozvat s feedbackem, budete taky přesně vědět, po jaké době se můžete bez obav připomenout. </Quote>

## Můžu vás kontaktovat, kdyby mě ještě něco napadlo?

Zní to možná samozřejmě a odpověď bude na 99% ano. I tak je ale dobré toto vyslovit nahlas a vědět, že jste s protistranou tak domluveni, máte na sebe kontakt a budou váš e-mail nebo telefonát očekávat.


## Shrnutí 

Pracovní pohovor je o tom, že obě strany zjistí, zda jim podmínky vyhovují a jestli si sednete i lidsky. Pokud se budete bát zeptat na nepříjemné otázky, můžete na to dlouhodobě doplatit. Mějte respekt ke svému budoucímu já, abyste mu zajistili tu nejlepší možnou pracovní situaci. 


